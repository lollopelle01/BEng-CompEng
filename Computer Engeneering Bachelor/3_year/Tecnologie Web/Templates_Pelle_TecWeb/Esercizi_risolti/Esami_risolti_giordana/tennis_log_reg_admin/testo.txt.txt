Si realizzi una applicazione Web per la prenotazione di campi da tennis, basandosi principalmente sulle tecnologie Java Servlet e JSP.
L’applicazione Web deve permettere ai soli utenti autenticati di accedere ad una pagina per la prenotazione di un campo da tennis: ogni richiesta di prenotazione deve specificare numero del campo (da 1 a 6), giorno (da 1 a 365) e orario di inizio (da 0 a 23). La correttezza dei dati di ingresso deve essere controllata lato cliente prima dell’invio al servitore.
Una volta inseriti tutti i dati correttamente, l’applicazione Web deve automaticamente (senza pressione esplicita di alcun bottone da parte del cliente) invocare un componente server-side che si deve occupare di verificare se la richiesta di prenotazione è possibile. In particolare:
- Se il campo è già occupato in quello slot, la prenotazione non avrà luogo e dovrà essere inviato un messaggio di errore al cliente, mostrandogli 5 slot liberi di qualche campo nella stessa giornata, ove ce ne siano; questo risultato deve essere inviato in formato JSON;
- Se il campo è libero in quello slot, la prenotazione va accettata, ma solo in modo temporaneo; infatti la prenotazione sarà definitiva solo quando un altro utente avrà confermato di essere l’altro tennista a giocare in quello slot (vedi punto seguente);
- Se il campo è soggetto in quello slot a prenotazione in stato temporaneo, allora con questa richiesta la prenotazione diventerà definitiva e i due tennisti dovranno essere notificati del completamento della prenotazione il prima possibile.
Si faccia inoltre in modo che le prenotazioni temporanee non diventate definitive entro 2 ore siano annullate, con conseguente notifica del tennista il prima possibile.
Gestione: si preveda inoltre che un amministratore di sistema, previa autenticazione, possa avere accesso a una pagina admin.jsp in cui sono elencate tutte le prenotazioni in stato temporaneo e in cui si possa forzare il cambiamento di stato di ciascuna di esse verso lo stato di “annullato”.