Tu scendi dalle stelle, o Re del Cielo,
E vieni in una grotta al freddo, al gelo;
O bambino mio divino,
Io ti vedo qui tremar,
O Dio beato,
Oh! quanto ti costò l’avermi amato!

A te che sei del mondo il Creatore
Mancano panni e fuoco, o mio Signore!
Caro eletto pargoletto,
Quanto questa povertà
Più m’innamora,
Giacchè ti fece amor povero ancora!

Tu lasci il bel gioir del divin seno
Per venire a penar su questo fieno,
Dolce amore del mio cuore,
Dove amor ti trasportò?
O Gesù mio!
Perchè tanto patir per amor mio?

Ma se fu tuo volere il tuo patire,
Perchè vuoi pianger poi, perchè vagire?
Sposo mio, amato Dio,
Mio Gesù, t’intendo, sì!
Ah! mio Signore!
Tu piangi non per duol, ma per amore.

Tu piangi per vederti da me ingrato
Dopo sì tanto amor sì poco amato!
O diletto del mio petto,
Se già un tempo fu così,
Or te sol bramo;
Caro, non pianger più, ch’io t’amo, t’amo!

Tu dormi, Ninno mio, ma intanto il core
Non dorme, no, ma veglia a tutte l’ore,
Deh! mio bello e puro Agnello,
A che pensi? dimmi tu.
O amore immenso!
Un dì morir per te, rispondi, io penso.

